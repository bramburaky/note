---
title: "Oggi piove"
date: 2023-11-14T02:01:58+05:30
description: "Primo post di prova"
tags: [Varie]
---

 Forse sarebbe meglio non parlarne più, lasciar perdere e andare oltre, abbiamo ben altri problemi a cui pensare, ma dopo l'altra sera continuo a non riuscire a liberarmi di una generale sensazione di amarezza. Ho deciso quindi di scrivere quello che ho provato per cercare di ordinarlo e visualizzarlo. È anche un messaggio per te, se hai voglia di leggerlo, e per questo te lo condivido.
Queste discussioni mi svuotano, mi lasciano senza forze, inerme. Hai ragione, sono confronti che non ci arricchiscono, al contrario ci fanno perdere la fiducia che abbiamo di noi e qualsiasi concetto cerchiamo di esprimere diventa un nuovo spunto per attaccarci, motivo di fraintendimento, alimenta il nervosismo della discussione che diventa subito scontro. Mi spiace aver alzato la voce e averti detto certe cose, capisco che arrivi a detestarmi per questo. Forse da parte di entrambi è mancata della fiducia, siamo saltati a delle conclusioni senza prima aver cercato di capire. Avrei dovuto fidarmi di te, accogliere quel tuo momento di condivisione per quello che era, invece di prenderla sul personale e di pensare che non mi stavi lasciando lo spazio per potermi esprimere e quindi di prendermelo a tutti i costi, senza lasciarti parlare e con violenza. Avrei dovuto farti capire subito che avevo compreso come ti sentivi, far passare la serata, magari ne avremmo parlato il giorno dopo con più calma. 
Pensavo: ma perché da così importanza a quello che ci sta intorno, alle persone con cui sto, tanto da compromettere l'opportunità di stare insieme? Perché non si fida di me, a prescindere se le comunico o meno con chi sto? Non capivo come in quel momento avrei potuto darti le informazioni per poterti fidare di me, farti sentire a tuo agio, parte della mia vita. Non ti stavo rendendo partecipe perché non ci stavo proprio pensando alle persone con cui ero, stavo già pensando a quando ci saremmo visti, a cosa avrei cucinato, se saresti passata per cena o se saresti venuta dopo. Non riuscivo a entrare in sintonia con quello che volevi esprimermi, mi concentravo sul particolare e perdevo di vista l’insieme del messaggio.
Quando litighiamo in questo modo mi sento a un certo punto come nel mezzo di un vortice dal quale non riesco più a uscire, più ci provo e più aumenta di intensità. Iniziamo ad attaccarci con malizia per ferirci, non ci ascoltiamo più e ci si allontana a tal punto che non è neanche più chiaro da dove e soprattutto perché avevamo cominciato. Non mi va di tornare al punto da dove avevamo cominciato l'altra sera, ricordo solo che da quando eri tornata non avevamo ancora passato del tempo da soli, avevo voglia di vederti e so che anche tu ne avevi. 

Come dici anche tu, probabilmente abbiamo due linguaggi diversi di dimostrarci affetto.

Io ho sempre sottovalutato l'importanza del quotidiano, di condividere i dettagli di momenti che mi sembrano poco importanti, ho bisogno del contatto fisico per poter esprimermi. Lo sai, anche quando parlo mi interrompo se non ho il contatto visivo, figurati scrivere per messaggio. Forse do importanza ad altri dettagli che penso possano farti sentire a tuo agio, come i tripli cuscini nel letto, la zanzariera che ti fa sentire in un posto angusto, la maschera per gli occhi nel caso tu te la dimenticassi. Si lo so, sembro più un badante o un nonno con la nipotina e so anche che a te dà un po’ fastidio quando faccio queste cose, ma è il mio modo di dimostrarti affetto, tanto da dimenticarmi di dirti cosa sto facendo e con chi sono. Tu, molto più di me, dai importanza a una condivisione più continua che a volte si consuma in pochi attimi, ma più costante della mia e che probabilmente ti fa sentire più partecipe. Non so, sto cercando di interpretare, magari non è così, forse è vero che non ci ho capito niente.
Mi fa male quando mi dici che non ti senti parte della mia vita anche se so come ti senti e la mia difficoltà a renderti partecipe.  

So che starai pensando che tutto questo è ormai superfluo e che arriva fuori tempo massimo, tutto sommato ci sta dire "sticazzi, tanto non ci vedremo più, che importanza ha, non ho più voglia di parlare di queste cose" e hai ragione. Però, sarà anche vero che manca un mese, che alla fine di tutto questo tempo non ti conosco, che è stata solo una parentesi, ma in questi mesi hai fatto parte della mia vita e ci tenevo a trovare un modo in cui riuscissi a esprimerti con più calma quello che ho provato negli ultimi giorni. 

Vorrei passare quest’ultimo mese con te con calma, serenità, facendoci del bene. Se ne hai voglia, continua a dirmi come ti senti, i dubbi che hai, le scelte che vuoi prendere per il futuro. A me fa sempre piacere essere coinvolto e se me lo concedi, dirti quello che penso. Se vorrai anche io ti esprimerò come mi sento, magari a modo mio, magari non sempre. 

Avrei voglia di abbracciarti. 
Ti voglio bene.

M.





